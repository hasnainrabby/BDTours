সিলেটের গোয়াইনঘাট উপজেলার রুস্তম ইউনিয়নে বাংলাদেশ-ভারত সীমান্তে অবস্থিত একটি গ্রামের নাম বিছানাকান্দি। বাগান এবং পাহাড়ের নজরকাড়া সৌন্দর্যের মাঝে অবস্থিত প্রকৃতির এই অপরূপ লীলাভূমির উভয় প্রান্ত থেকে খাসি পাহাড় এসে যুক্ত হয়েছে। এখানে ঝর্ণার পাশাপাশি বর্ষাকালে কালো মেঘ পাহাড়গুলোকে আচ্ছাদিত করে ফেলে। এছাড়া এখানে ভোলাগঞ্জ অভিমুখে বয়ে গিয়েছে পিইয়াইন নদীর একটি শাখা। পাহাড়ি ঢলের সাথে বয়ে আসা বিশাল পাথরখণ্ডগুলো বিছানাকান্দিতে এসে পড়ে এবং পরবর্তীতে এই পাথরখণ্ডগুলোকে এখানেই ভাঙ্গা হয়।
জাফলং এর মত বিছানাকান্দিও একটি খনি এলাকা। পাথর বোঝাই নৌকা, ট্রাকের আনাগোনা এবং পাথর উত্তোলনের কারনে শীতকাল বিছানাকান্দিতে আসার জন্য একেবারেই উপযুক্ত সময় নয়। তবে, বর্ষাকালে এখানে পাথর উত্তোলনের ফলে সৃষ্ট দূষণ না থাকায় আপনি এখানে এসে উঁচু পাহাড়, শান্ত নদী, মায়াবি ঝর্ণার সৌন্দর্যের পাশাপাশি রোদ ও মেঘের লুকোচুরি উপভোগ করতে পারবেন।
